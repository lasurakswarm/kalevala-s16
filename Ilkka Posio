Väinämöisen kohtalo
Ilkka Posio

Kuukausi Väinämöisen lähdöstä:

Juontaja: 	Tervetuloa tänne Tuonela Talk Show’hun! Tänään meillä on vieraana Aino, Ilmatar ja yllätysvieras Väinämöinen!
Aino:		Kiitos!
Väinö:		Kiitoksia!
Ilmatar:	Kiitos, kiitos, hauska olla täällä!
Juontaja:	No mutta Väinämöinen, kuinkas sinä tänne päädyit? Taisit olla matkalla vähän kauemmas?
Väinö:		Niin, tuota, kauemmashan minä…
Ilmatar:	Sano nyt sille!
Juontaja:	Niin kerrohan Väinö!
Väinö:		Aivan, kyllä, kyllä.
Aino:		Niin, vaka vanha…
Juontaja:	Niin, taisit sanoa meneväsi takaisin.
Väinö:		Niinhän minä…
Juontaja: 	Mutta taisi käydä jotain muuta, kerropas Väiski, voinko sanoa Väiski?
Ilmatar:	Et.
Juontaja:	Voitko sanoa, Väiski, mitä kävi?
Väinö:	Niin, lähdin tosiaan veneellä länteen. Olin mennyt jo hyvän matkaa, kun saavuin avomerelle…
Juontaja:	Yksinkö matkaa teit?
Väinö:	Niin, yksin, kyllä. Mitä se tähän liittyy?
Juontaja:	Niin että kukaan ei lähtenyt mukaasi?
Väinö:	No ei…
Aino:	Yllättäen…
Juontaja:	Mutta jatka toki, Väiski!
Väinö:	Väinämöinen…
Juontaja:	Jatka vain, Väinö!
Väinö:	Niin, olin mennyt jo hyvän matkaa, kun veneen kokkaan laskeutui kotka, taisi olla merikotka. Minähän pidän kotkista.
Juontaja:	Niin, teillä on yhteistä historiaa…
Väinö:	No jos sen haluaa noin sanoa…
Juontaja:	Älähän jaarittele, Väiski!
Väinö:	Väinö… Väinämöinen!
Juontaja:	Noh, Väiski!
Ilmatar:	Älä välitä, poika polo!
Väinö:	Aivan, kyllä. Olin merellä, kun kokkaan laskeutui kotka. Ajattelin aikani kuluksi jutella sille, minä kun pidän kotkista, silloin kun kylvettiin metsiä ja tehtiin ensimmäistä kaskea, niin minä jätin yhden puun…
Juontaja:	Oletkos nyt harhautumassa vähän? Olit veneessä ja…
Väinö:	Niin, niin. Aloin jutella kotkalle. Se oli hiukka hidas vastailemaan, pyöritteli vain päätään ja oli ikään kuin virnuilevinaan. Mietinpä vain, että mitäs tämä tällainen on olevinaan. Kotka kyllä kuulosti tutulta, en vain saanut päähäni, että mistä...
Juontaja:	Väiski hei, me tiedetään jo kaikki, että tykkäät kotkista!
Ilmatar:	Anna nyt toisen puhua rauhassa!
Aino:	Kotkista ja nuorista naisista…
Ilmatar:	…ja kaloista!
Juontaja:	Jatka Väksä!
Väinö:	Niin, kotka lakkasi sitten vastailemasta, mutta rupesi sen sijaan katselemaan taivaalle. Siihenpä sitten laskeutui pari muutakin lintua: kurkia, kiuruja, pari muuta kotkaa, haukkoja, liekö tuossa joukossa käkikin…
Juontaja:	Paljon lintuja siis.
Väinö:	Paljonpa hyvinkin.
Juontaja:	Etkä yhtään tiedä miksi?
Väinö:	Enpä voi sanoa tietäväni…
Juontaja:	Palataanpa tuohon ihan pian! Mutta jatka toki, Väiskis!
Väinö:	Aivan, vene alkaa täyttyä linnuista ja alkaa samalla hiljalleen kallistua. En oikein osannut alkaa millekään, linnut kun yleensä pitävät minusta. Sitten kun aloin ymmärtää mistä on kyse, olikin jo liian myöhäistä. Laulustakaan ei oikein tullut mitään, minulla ei ole aavistustakaan veden syntysanoista, se kun tavallaan oli jo olemassa ennen minua.
Juontaja:	Ja suu täynnä vettä taitaa olla hieman hankala laulaa.
Väinö:	Sekin on totta kyllä!
Juontaja:	Etkä yhtään tiedä miksi näin kävi?
Väinö:	No en…
Juontaja:	Palataan siihen hetken päästä! Nyt tähän väliin kuitenkin pari sanaa sponsoreiltamme!

Juontaja:	Tervetuloa takaisin! Meillä on täällä tänään vieraina Ilmatar, Aino ja itse vaka vanha Väinämöinen! Väiski on tähän mennessä paljastanut tykkäävänsä linnuista ja kertonut, kuinka päätyi tänne meidän vieraaksemme tänään! Kysytäänpä meidän muilta vierailta, yllättikö tämä Väksykkäisen saapuminen teitä?
Aino:	Olinpa toivonut, että olisi mokomasta jo päässyt, mutta ei…
Ilmatar:	Tiesihän tuon, miten poika polon käy. Äitinä sitä aina syyttää itseään, koetinko suojella lasta liikaa maailmalta…
Juontaja:	Aivan, ja Väiskinhän isä ei tainnut juuri kuviossa mukana olla.
Väinö:	Ei puhuta nyt siitä!
Aino:	Minä kyllä kuulin, että koetit jonkun toisen äpärä-raukan tapattaa, vaikket itse ole juuri kummempi!
Ilmatar:	Kenet menikään veli pois lupaamaan…
Juontaja:	Noh, noh, koetaanpa kaikki nyt käyttäytyä!
Väinö:	Miksi sinä siitä kotkasta niin kyselit?
Juontaja:	Hienoa, että kysyit Väikkändeeros! Juuri siihen ollaan nyt tulossa! Meillä nimittäin on muuan lintu täällä!
Väinö:	Jaa?
Ilmatar:	Taidanpa tietää mihin tämä on menossa…
Juontaja:	Tuokaahan kotka tänne!

Kotkaa tuodaan.

Aino:	Eihän tuo ole mikään  lintu!
Väinö:	Pohjan Akka harvahammas!
Aino:	…ja kukas meistä taasen on kylmä kampurajalka…
Louhi:	Louhi Pohjolan emäntä!
Juontaja:	Yllättikö?
Ilmatar:	Ei.
Väinö:	Mutta miksi? Mitä minä olen kenellekään tehnyt?
Aino:	Jaa-a…
Väinö:	Mutta se oli reilu sopimus, kyllä miehen sanaan pitää voida luottaa!
Aino:	Entä se naisen sana?
Väinö:	Hah, naisen sana! Tuo haaska…
Louhi:	Louhi…
Juontaja:	…Pohjolan emäntä!
Väinö:	Tuo haaska lupasi tyttärensä Ilmariselle palkaksi Sammosta, mutta näinpä piti mokoma väkäleuka molemmat!
Louhi:	Tytär ei tahtonut mennä sellaiselle törkymöykylle, eikäpä tuota voi siitä syyttää. Mielensä tuo sitten muutti kyllä ja sen sitten näki…
Ilmatar:	Olisi vain äitiään kuunnellut!
Louhi:	Ällös muuta virka, sisko.
Väinö:	Se mikään sinun siskosi ole, se on minun äiti!
Juontaja:	Ja sittenhän oli nämä häät ja se päätapaus…
Väinö:	Siitä nyt tuskin voi minua syyttää! Se oli lieto Lemminkäinen se…
Juontaja:	Sampoa kuitenkin olit ryöstämässä.
Väinö:	Oltaisiin kyllä otettu se ihan sovinnollakin, jos oltaisiin vain saatu!
Juontaja:	Ja ihan viimetöiksesi meinasit vielä lapsen tapattaa.
Väinö:	No mutta se oli äpärä!
Ilmatar:	Älä nyt poika siitä isättömyydestä…
Juontaja:	No niin, no niin. Hienosti on syntynyt mielenkiintoista keskustelua! Meillä vain alkaa valitettavasti ohjelma-aika loppua. Kiitoksia kaikille vieraille, oli hienoa, että pääsitte kaikki paikalle!
Louhi:	Kuinkas täältä pääseekään pois…
Juontaja:	Tervetuloa katsojat seuraamme taas ensi viikolla! Silloin meillä on studiossa Kullervo ja hänen siskonsa keskustelemassa erillään kasvamisesta ja kadonneen sisaruksen löytämisen aikaan saamista tunteista! 
